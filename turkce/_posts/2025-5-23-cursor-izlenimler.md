---
layout: post
title: "Cursor izlenimlerim"
author: Uğur Kılıç
---

# Cursor izlenimlerim

Son birkaç gündür **Cursor** kullanarak sıfırdan bir iOS uygulaması geliştirme fırsatı buldum. Yaşadığım deneyimi ve karşılaştığım zorlukları paylaşmak istiyorum.

## Büyüleyici Oluşum Süreci  

Yapay zeka ile bir şey geliştirmenin en etkileyici yanlarından biri, gözünüzün önünde **app bloklarını otomatik olarak inşa etmesi**. Bir navigasyon yapısı, basit algoritma ya da obje ilişkisini tanımladığınızda saniyeler içinde bunun karşılığını görmek gerçekten etkileyici.

Özellikle **UI tarafında hızlı prototipleme** yaparken sağladığı hız çok büyük bir avantaj. Benim gibi tasarımı çok iyi beceremeyen insanlar için bu prototipler hayat kurtarıcı, direkt production tasarımı haline geliveriyorlar. :)

Basit işlerde, örneğin *“şuraya bir liste yap, tıklanınca detay sayfasına git”* gibi işlerde ürettiği ilk sonuçlar genellikle iş görür nitelikte oluyor. Ufak düzenlemelerle hemen kullanabiliyorsunuz.

## Mevcut Kod Üzerinde Çalışmak  

İş daha önce yazdığı ya da sizin geliştirdiğiniz **codebase üzerine çalışmasına** geldiğinde işler biraz karışıyor. Çünkü sistem tüm ilişki ağını kafasında oturtamıyor. Bir noktada sizden aldığı komutu yanlış anlayıp başka bir yapıyı bozabiliyor ya da hatalı kurgular önerebiliyor.  

Burada saatlerce konuşmanız, bağlamı tekrar tekrar anlatmanız gerekebiliyor. Daha önce paylaşmıştım, yapay zeka hâlâ bir *programming systems product* üretmekten uzak.

<https://x.com/urklc_/status/1922362846479855918>

Ben de oturup her şeyi ona yaptırmak yerine, ihtiyacım olan yerlerde yardım alarak ilerlemeyi tercih ettim. Özellikle sıkıcı, tekrarlı işlerde ya da *“şunu nasıl yapsam?”* dediğim anlarda gerçekten hız kazandırıyor.

## Gözardı Edilen Duygusal Boşluk

Teknik tarafın dışında bir konu daha var ki bence bu işin en önemli kısmı: **duygusal tatmin**.  
Eskiden kendi başıma sıfırdan bir ürün çıkardığımda hissettiğim o başarı ve üretme hazzının ciddi oranda azaldığını fark ettim. Bir noktadan sonra, ortaya çıkan ürüne *“ben yaptım”* diyebilmek zorlaşıyor. Çünkü işin büyük kısmını makineler yapıyor. Belki de bu çağın kaçınılmaz sonucu olarak hepimiz biraz daha makineleşeceğiz.

## Sonuç  

Şu an elimde Cursor'un yazdığı ve yapay zekanın ezberiyle çözemediği, benim **debug etmem gereken devasa bir uygulama** var. Bu birkaç günlük deneyim benim için bu toolların nasıl kullanılması gerektiğini kavramama ciddi katkı sağladı. Biraz -elimizi kirleterek- kod yazmaktan kaçınarak ve gözümüzün önünde inşa edilen uygulamayı anlamaya çalışmadan, yani yapay zekayı kendi başına bırakarak, güvenilir, solid bir uygulama geliştirmekten hala biraz uzağız.
